\id JAS WSG Adilabad Gondi (Telangana, India) (C) 2010-2018 SIL SAG CIC WSG Team 
\h याकोब 
\toc1 याकोब लिहि कीता चिटि 
\toc2 याकोब 
\toc3 याकोब 
\mt1 याकोब 
\mt2 याकोब लिहि कीता चिटि 
\is इद चिटितुन बारेता गोस्टि 
\im \k लिहि कीतोना पोरोल: \k* याकोब 
\im \k लिहि कीता साल: \k* किरिस्तु सकम लग-बग चालिस सियुनल्ते पनस (45–50) सालकुन नड्डुम लिहि किय्वल जर्ग्ता. 
\im \k मुके गोस्टि: \k* अद गट्कते याकोब इंवल पोरोल वेलेटिरकुन मत्ता. वीर्गटल वेर याकोब येसुनोर तमुर आंदुर. येसु पिसि मनेके, वेर याकोब वोन्गा बरोसा इर्मकि बति, सासि-नेंड्ता पेजे, वोर येसु करलेन बगवंतनोर मरि आंदुर इन्जेर सूड्सि, करि कीसि बरोसा इर्तोर. 
\ip मरट तक्लिब्क्नङ परिक्सन वोर्चि मुने ताक्तेके, बगवंतन पोरो करल बरोसा मंता इंवल दुस्रुरकुन करे मांता. चर्चितुर सङा अनि बहिडुर लोकुर सङा मंवल तरिका सूड्सि, करल बरोसतुन बारेते करि किया वचो. किय्वलिक काम्क अनि वड्क्वलिक गोस्टिन हिंदल, करल बरोसा मंता कि सेले इन्जेर माकुन करे मांता. करल बरोसतुन बहन करि कियना इंवडुन बारेते इद चिटितगा मंता. 
\iot बगा बतल मंता 
\io1 बरोसा अनि बुदि-गियन \ior 1:2-8 \ior* 
\io1 गरिब अनि दनेवंतल \ior 1:9-11 \ior* 
\io1 करब गुन्क बगवंतनल वायोङ \ior 1:12-18 \ior* 
\io1 सते गोस्टितुन केन्चि अद गोस्टि तीर काम किय्वल \ior 1:19-27 \ior* 
\io1 चुडुर-पांदे सूड्वा \ior 2:1-13 \ior* 
\io1 बरोसा अनि काम कीसि तोह्‍वल \ior 2:14-26 \ior* 
\io1 मीवा जरब्ने मनल वेन्जेडुन करुसट \ior 3:1-12 \ior* 
\io1 बुदि-गियन वालिर \ior 3:13-18 \ior* 
\io1 बगवंतन करुम वरट \ior 4:1-12 \ior* 
\io1 डगुक डगुक गोस्टिङ पोडि कीसि वेह्‍मट \ior 4:13-17 \ior* 
\io1 दनेवंतलिरकुन दाक सिय्वल \ior 5:1-6 \ior* 
\io1 सम्दोतुन वोर्चि मुने दायना \ior 5:7-20 \ior* 
\c 1 
\p 
\v 1 बगवंतल अनि येसु किरिस्तु पर्बुनोर सेव्कल याकोब्ना आंदुन. दुनिया पूरो पग्रे मासि मंवलिर बगवंतनुर बक्तलिर्कुन\f * \fr 1:1 \fq बगवंतनुर बक्तलिरकुन \ft इत्तेके, बारा कांदनुर यूदुल्क्ना जातितुर लोकुर इन्जेर ग्रीकु बासते मंता.\f* दंडोस दोसि, इद चिटि लिहि कीसेर मंतोन. 
\s बरोसा अनि बुदि-गियन 
\p 
\v 2-3 नावुर दादलिर-बायिक्निट! मीकुन तक्लिब्क अनि दुक्सङ वातेके गिर मिरट वेले आनंद्ने मंट. बरोसते अव तक्लिब्क अनि दुक्सन मेय्सि मुने सोत्तेके, मीकुन उंडे इचुर वोर्च्वल गुन अब्बंता इन्जेर मीकुन टावये. 
\v 4 मिरट वोर्च्वल गुंतगा बडे मासि गट आतेकेन, चोकोटे बरोसतगा गट आसेर बे-कसुर वालिर आया परंतिट. 
\p 
\v 5 मिह्‍गटल बोने बुदि-गियन सेल्वेके वोर बगवंतन कोरना. अहन कोर्तोर वोन, राङि सिय्वक्ने कोर्ततुन तेर अदिक सिय्वल बगवंतल आंदुर. 
\v 6 बति बगवंतन कोर्नेके, सींतोरो सियोरो इन्जेर अनुमानम्ना बरोसते तल्क्मट. अनुमानम्ने तल्क्वल सम्दुर्तङ हेल्वङ बहन वडिदे तेदंतङो अहन मंदंतोर. 
\v 7-8 आतोर रंड तीर्क्ने सोन्च किय्वल मायनल तंवा सर्दगा बस्केन बरोबर ताका परोर. अदेन साटि पर्बुनगटल तनकुन उंडे बतय पुट्मड मंदर इन्जेर आतोर आसा किय्वा. 
\s गरिब अनि दनेवंतल 
\p 
\v 9 गरिब बक्तलिर तमकुन बगवंतल सीता डगुर-पांदुन पिय्सि, आनंद्ने मंदा लागर. 
\v 10 बति दनेवंतलिर बक्तलिर तमकुन बगवंतल सीता चुडुर-पांदुन पिय्सि, आनंद्ने मंदा लागर. बारितेके वूर गिर जाडिता पुङडुन दात साया लागर. 
\v 11 पोड्द पेसियंता, अद येदिते जाडि वतंता इंवल माकुन टावये. जाडि पुङडा सोबता रूप करब आंता. अह्‍ने दनेवंतलिर बक्तलिर गिर तम्वङ काम्क कीसेर, मनेकेन नासेडम आंतेर. 
\s करब गुन्क बगवंतनल वायोङ 
\p 
\v 12 दुक्सङ वानेके अवेन वोर्चि मेय्सि, मुने सोंवलिर बक्तलिर आसिर्वाद येतंतेर. तनकुन पेर्मा किय्वलिरकुन बगवंतल वाग्दन सीतोर अद जीवता किरिट\f * \fr 1:12 \ft जीवता किरिट इत्तेके स्वर्ग्नगा बस्केट मंवल जीवा सेलेके मोक्सेम.\f* दुक्सङ वानेके, बरोसतगा गट निल्तुरकुन पुटंता. 
\v 13 बोनय आयि कसुर कियन साटि मन वित्तेके, बगवंतले नावा मंदुन वितुसेर मंतोर इन्जेर इंवा. बारितेके बगवंतल तंवा मंदुन कसुर कियन साटि वितुसोर अनि मीवा मंदुन आतल बुदि पुटुसोर. 
\v 14 बति हर मायनल तंवा कसुर कियना इंवल बुदिते, नियतुन बह्‍के मासि करब्ना आसतगा कोंडे मांतोर. 
\v 15 आतल करब्ना आसा पिंडमुन दात बडे मासि, पाप इंवडुन जल्मा सींता. अद पाप बेर्सनचोर बेर्सि, आत्मता सावदुन जल्मा सींता. 
\p 
\v 16 नावुर लाड्नुर दादलिर-बायिक्निट! मिरट पसे माय्मट. 
\v 17 हर उंदि चोकोट्ना अनि पूरो बर्पुर वाले वस्तु, स्वर्ग्नगा मंवल बगवंतनल वासेर मंता. वोरे बाबो हाबडगा वेड्चि सिय्वलिकुन निव्डि कीतोर. अव वस्तुना वेड्चिते दड्मि मारियंता, बति बगवंतल बस्केट्के मारियोर. 
\v 18 बगवंतल तंवा सते गोस्टितुन हिंदल तना निव्डि कीता कलितगा मरट पंटता मोदोडा ईसतुन दात\f * \fr 1:18 \ft यूदुल्क पंडुस्ता पंटता मोदोडा ईसा बगवंतनय आंद.\f* मंदना इन्जेर मिय्तोर. 
\s सते गोस्टितुन केन्चि अद गोस्टि तीर काम किय्वल 
\p 
\v 19 नावुर लाड्नुर दादलिर-बायिक्निट! इद गोस्टितुन करि कीम्ट. हर मायनल केन्ज्ले तयर मंदना अनि वड्क्नेके सोन्च कीसि जोक्सि वड्कना. वेय्ने सोङुन वाय्वा. 
\v 20 बारितेके माय्नना सोङ बगवंतल इचा किय्वल, नियत्ना सरि ताकुसा परो. 
\v 21 अदेन साटिने मिह्‍गा मंवल करब-पांदुन अनि बगड-नियतुन सुटि कीसि ताकट. मीवा मन-दिलतुन रोपो बगवंतल इर्ता अद गोस्टितुन पिय्सि ताकट. इद गोस्टि मीकुन बचि किया परंता. 
\p 
\v 22 बगवंतना वचन सिरिप केन्ज्वले आयो बति, अद वचन वेह्‍ता तीर ताकना. अहन ताक्वेके मीवा मिरट मोसेम कीतुर आंतिट. 
\v 23-24 बगवंतना गोस्टि केन्चि, अद गोस्टि तीर कियोर वोर मायनल आर्सतगा तंवा मोकोम सूड्सि, तना बहन मंतोरो इंवल बह्‍रि सोन्जि, येंटने मरुङ्वन दात मंदंतोर. 
\v 25 बति बगवंतना वचंतुन दिहंते सूड्तेके तान्गा बतय कमि सेले. पर्जतुन अद मोक्डो सुटि कियुसा परंता. अदेन साटि बोर्ते मायनल अद वचंतुन केन्चि, अद वेह्‍ता तीर कींतोरो, अद वचंतुन वोर बस्केन मर्न्गोर. बति अद वेह्‍ता तीर पिसंतोर. आतोर मायनल बद काम कीतेके गिर बगवंतल वोन आसिर्वाद सींतोर. 
\v 26 बोर्ते तंवा तनय बक्तना इन्जेर वेह्‍चेर, तंवा वेन्जेडुन जरब्ने इरा परोरो, वोर तंवा तनकुन मोसेम किय्वल आंतोर. वोना बक्ति बततुने कामि सियो. 
\v 27 रांडे वेय्लोकुन अनि पोसटि मरि-मियडुन तक्लिब मनेके, वूरकुन मदत किय्वल बक्तितुने बगवंतल कोर्सेर मंतोर. अह्‍ने इद दुनियता पाप तनकुन तुंड्वक्ने सुदुड मंवल बक्तितुन गिर बगवंतल कोर्सेर मंतोर. इहिन कल्ति सेल्वक्ने मंवल बक्तिये करल बक्ति आंद. 
\c 2 
\s चुडुर-पांदे सूड्वा 
\p 
\v 1 नावुर दादलिर-बायिक्निट! मय्मते जगा जगा मिड्चेर मंवल, येसु किरिस्तु पर्बुन पोरो बरोसा इर्वलिर मिरट, बोने बेद-बाव्ते सूड्मट. 
\v 2 नमुनतुन वोरोर मायनल सोनेतङ मुदङ अनि बारितङ कप्डिङ केर्सि अनि उंडे वोरोर माक्डे मातङ कप्डिङ केर्सि, मिरट \w मीरे माय्वल रोतगा|सुनगोग\w* वातेर इंटु. 
\v 3-4 अस्के मिरट बारितङ कप्डिङ केर्सि सजे मासि वातोन सङा, “दादा! निमे इद चोकोट्ना कुर्सितगा उदा” इन्जेर वेह्‍चि, गरिबुन सङा, “निमे अगा निला सेलेके इगे बूड उदा” इन्जेर वेह्‍तेके, मिरट बेद-बाव तोह्‍चि, करब बुदिते तस्वा कीतुर आंतिट. 
\p 
\v 5 नावुर लाड्नुर दादलिर-बायिक्निट! इद गोस्टि केन्जट. इदेन मुनेन तनकुन पेर्मते बक्ति किय्वलिरकुन तंवा राज सींतोन इन्जेर बगवंतल वाग्दन सीतोर. अदेन साटि बगवंतले दुनियतुरा नदुडुन मुने गरिब मंवलिरकुन बरोसतगा दनेवंतलिर कींतोर. अनि वोरे तंवा राज्ना ईसा येतना इन्जेर वूरकुन नेमि कीतोर. 
\v 6 मिरट वीर गरिब लोकुरा हिजत वोसेर मंतिट. बति मी पोरो अदिकार ताकुसेर, मीकुन कोट्क्नगा\f * \fr 2:6 \ft सेलेके पन्चद्क्नगा.\f* हव्लि किय्वलिर वीर दनेवंतलिरे आंदिर कि आयुर? ओहो, वीरे आंदिर! 
\v 7 मिरट बक्ति किय्वल किरिस्तुना चोकोट्ना पोरोडुन रेह्‍चि वड्क्वलिर वीरे दनेवंतलिर आंदिर कि आयुर? ओहो, वीरे आंदिर! 
\p 
\v 8 “नीवा नीकुन पेर्मा कीतपे नी आजु-बाजुतुरकुन गिर पेर्मा कियना” इंवल \w दर्मा-ग्रंत्ना|दर्मा-ग्रंत\w* मुके हुकुमुन मिरट पिय्सि ताक्तेके, अद चोकोट्नय गोस्टि आंद. 
\v 9 बति उंदि मोका मिरट बेद-बाव तोह्‍किट्ते, दर्मता कानुंतङ हुकुमकुन पिय्सि बय्मन आसि पापिर आंतिट. 
\v 10 बारितेके बोरे आयि अद कानुंतगा मंवलिक सम्दो हुकुमकुन पिय्सि ताक्सेर, उंदि हुकुमुन टूटि कीसि ताक्तेके गिर, वोर पूरो दर्मता कानुंतङ हुकुमकुन पिय्सि ताक्मकि इंवल बद्नम आंतोर. 
\v 11 बारितेके “पीर किय्वा” इन्जेर वेह्‍तोर वोरे, “बोनय जीवा गिर येत्वा” इन्जेर वेह्‍तोर. अदेन साटि वोरोर मायनल पीर किय्वेके गिर उंदि मोका बोनय जीवा येत्तेके, वोर अद कानुंतङ हुकुमकुन बय्मन आसि ताक्तोर आंतोर. 
\p 
\v 12 अदेन साटि माकुन मोक्डो सुटि किय्वल कानुंतुन पिय्सि, वड्क्ततुन हिंदल अनि काम कीततुन हिंदल बगवंतल तस्वा किय्वल मंतोर इन्जेर दिहंते ताकना. 
\v 13 बारितेके दुस्रुर पोरो दया तोहुर वूरकुन बगवंतल तस्वा कीनेके, वूर पोरो गिर दया तोहोर. बति बूर्ते दुस्रुर पोरो दया तोहंतेरो, बगवंतल तस्वा कियन नेटि वूर वेले संतोस अनि आनंद्ने मंदंतेर. 
\s बरोसा अनि काम कीसि तोह्‍वल 
\p 
\v 14 नावुर दादलिर-बायिक्निट! “नाकुन येसु किरिसतुन पोरो बरोसा मंता” इन्जेर वोरोर मायनल वेह्‍तोर इंटु बति, अद बरोसा मत्ता तीर काम किय्वेके, आतल बरोसा बततुने कामि सियो. आतल बरोसा माय्नन बचि किया परंता कि बतल? बचि किया परो. 
\v 15 नमुनतुन वोरोर दादले आयि, सेलेके उंदि बायिय आयि, तिंले तिंडि सेल्वक सेलेके, पोंड्ले कप्डिङ सेल्वक मत्तेर इंट. 
\v 16 अस्के मिरट वोर दादन सेलेके, अद बायिन बतय मदत किय्वक्ने, वूर सङा, “सांतिते सोन्जि, पेटिमेन तिंटु अनि मेंदोल-मेन कप्डिङ पोंडट. अस्के मीकुन गर्मि वांता. इव सम्दो मीकुन बगवंतल सींतोर” इन्जेर सिरिप गोस्टिनेन वेह्‍तेके बतय पाय्दा पुटो. 
\v 17 अदे तीर्दे बरोसा मंता इन्जेर वेह्‍चि, बरोसा मत्ता तीर काम किय्वेके गिर आतल बरोसा वोंटरि आसि सांता. 
\p 
\v 18 बति नमुनतुन बोरे ना सङा, «नाकुन येसुन पोरो बरोसा मंत» इंदनुर्ते, अस्के नना, «नावा बरोसतुन चोकोट्नङ काम्क कीसि तोहंतोन्» इन्जेर वोन वेह्‍चि, «नीवा बरोसतुन काम किय्वक्ने तोहा पर्कि कि बतल?» इन्जेर पूसि कींतोन. 
\v 19 बगवंतल वोरोरे मंतोर इन्जेर निमे बरोसा किय्वल चोकोटे बति, बतल पाय्दा? अहन बूत्क गिरे बरोसा कीसेर, वेरिसि तरा तरा आसेर मंतङ. 
\p 
\v 20 एहे पिसटि! काम कीसि तोह्‍वक्ने मंवल बरोसा बततुने कामि सियो इंवडुन गवा पह्‍जे कि बतल? 
\v 21 मा तोत्तोर बाबो अब्राहमुन हेतु कीम. वोर तंवोर मरि इसकुन बलिदान सिय्वल बोव्लत पोरो बलि सिय्ले आनेकेते, बगवंतल वोना कार्यतुन सूड्सि, वोन नियत्नोर इन्जेर वोप्तोर कि सेले? 
\v 22 वोना बरोसतुन केय्दे कीसि तोह्‍वल मिरट करि कींतिट कि सेले? वोर तंवा बरोसा बातल इंवल केय्दे तोह्‍तोर. 
\v 23 “अब्राहम बगवंतन पोरो बरोसा इर्तोर. अदेन हिंदले वोन नियत्नोर इन्जि बगवंतल वोप्तोर” इंवल दर्मा-ग्रंत्ना वचन पूरे माता. अद तरिकते अब्राहमुन बगवंतनोर सोप्तल इंवल पोरोल वाता. 
\v 24 इद सूड्सि, मायनल सिरिप तंवा बरोसतुन हिंदल आयो बति, तंवङ कामकुन हिंदले, नियत्नोर इन्जेर बगवंतल वोप्तोर इंवल मिरट करि कींतिट. 
\p 
\v 25 अदे तीर्दे, राहबु\x # \xo 2:25 \xt येहोसुवा 2:11\x* इंवल लन्जे वेय्लो इज्रयेल देस्नुर कब्रियलिरकुन तंवा रोन मकुसि, सम्दो मान-मर्यदा कीसि दुस्रो सरिय सारि कीता. अद चोकोट्ना कामुन हिंदल, «नियत्ना वेय्लो» इन्जेर बगवंतल वोप्तोर. 
\v 26 बहंते परन सेले अद मेंदोल साता लेकते वांतयो, अह्‍ने चोकोट्ना काम कीसि तोहुर वूरा बरोसा गिरे साता लेकतेन वांता. 
\c 3 
\s मीवा वेन्जेडुन जरब्ने मनल करुसट 
\p 
\v 1 नावुर दादलिर-बायिक्निट! मिह्‍गटल वेलेटिर बोदा वेह्‍वलिर आय्मट. बारितेके बोदा वेह्‍वलिर माकुन वेले कटिंता तस्वा मंदंता इंवल मीकुन टावये. 
\v 2 मरट सम्दिर गिरे बचोङो गल्तिङ कींतट. तना वड्क्वलिक गोस्टिनगा उंदि गिर तप कियोर वोर बर्पुर गुन वाले मायनल आंतोर. आतोर मायनल तंवा पूरो मेंदोडुन जरब्ने इरा परंतोर. 
\v 3 मरट ताकुस्ता तीर ताकना अनि मावा जरब्ने मंदना इन्जेरेंते कोंदन\f * \fr 3:3 \ft ग्रीकु बासते इहिन लिहि कीसि मंता: कोडता मुस्कुरितुन लगम दोहंतट.\f* वेसुनि दोहंतट. 
\v 4 अह्‍ने डगुर रूकता नमुना येत्तेके गिर, बेय जोर्ते वडि वासि तान दुर्सेर वोंता. बति तान ताकुस्वल मायनल अद रूकतुन पेजे मंवल चुडुसि कटेतुन\f * \fr 3:4 \ft तेलुगुते अद चुडुसि कटेतुन «चुक्कानि» इंतेर.\f* तिरुस्तेके, तना बेके सोंदना इत्तेके हके तान मलुसा परंतोर. 
\v 5 अह्‍ने वेन्जेर मावा मेंदोडगा चुडुसि बागम आंद. बति अद बेय डगुक डगुक गोस्टिङ वड्कंता. अदे तीर्दे, चुडुसि मिन्गुल डगुर केडतुन बचोर-बहन डुंडुसंतयो सोन्च कीम्ट. 
\p 
\v 6 मावा वेन्जेर गिरे उंदि तड्मित दात्नय आंद. करब्ने निन्चि मंवल मावा मेंदोडगा उंदि बागम आसि मंता. अद वेन्जेर करबुन पूरो मेंदोडगा पग्रि कीसि, माय्नना जिन्गनितुन तड्मित दात लावि कींता. अहन लावि किय्वल सक्तितुन अद वेन्जेर पातड्तल\f * \fr 3:6 \fq पातड्तल \ft सेलेके सय्तंदल इन्जेर मंदंता.\f* येतंता. 
\v 7 सम्दि जंवरकुन, पिटे-पुरडुन, पुर्ग-बुसितुन, सम्दुरतगा मंवलिक जिव्रस सम्दोतुन इदेन मुने अनि इंके गिर मायनल जरब्ने इर्सेरेन मंतोर. 
\v 8 बति वेन्जेडुन इंके वेरि बोरे तंवा जरब्ने इरा पर्मकि. अद वेन्जेर जीवा तेंड्वल विक्ने निन्चि अविवक्ने करब कीसेरेन मंदंता. 
\p 
\v 9 इद वेन्जेडेन मरट पर्बु आय्वल बाबो बगवंतन डगुर-पान सींतट. इदे वेन्जेडे बगवंतना रूप्ने पुट्तोर माय्नन सापेना सींतट. 
\v 10 आसिर्वाद अनि सापेना उंदिय तोड्दल बह्‍रि वासेर मंतङ. नावुर दादलिर-बायिक्निट! अहन मरट मंवा. 
\v 11 सोवोर येर अनि चोकोट्ना येर बस्केट्के उंदि जलतल पूटे मायोङ. 
\v 12 नावुर दादलिर-बायिक्निट! अन्जुरि मरतुन मर्का पंडिङ\f * \fr 3:12 \ft ग्रीकु बासते ओलिवा पंडिङ इन्जेर मंता.\f* बस्केट्के सादोङ. अह्‍ने आङुर वेलितुन अन्जुरि पंडिङ बस्केट्के सादोङ. अदे तरिकते, सोवोर येता जलतल चोकोट्ना येर पूटे मायो. 
\s बुदि-गियन वालिर 
\p 
\v 13 बुदि-गियन वालिर अनि समज्दार्क मी रोपो बोरे मंतेर कि? अहन मत्तेके वूर सते-पांदे ताक्सेर, बुदि-गियन सीता अद चुडुर-पांदुन पिय्सि, वूरङ कार्यन तोहट इंट. 
\v 14 उंदि मोका मीवा दिलतगा कुटा कुटा अनि लाल्सल गुंते मन्जि, डगुक डगुक गोस्टिङ वेह्‍चेर सतुन मकुसिय्मट. 
\v 15 मिह्‍गा मंवल ईतल बुदि-गियन स्वर्गनल रेय्सि वाय्मकि. इद मीकुन दुनियतल वाता बुदि-गियन आंद. ईतडगा बाव-बक्ति सेले. इद सय्तंदा बुदि-गियन आंद. 
\v 16 बहन इत्तेके बगते कुटा कुटा अनि लाल्सलिक गुन्क मंदंतङो, अगा जगडङ लोलिङ अनि सम्दो तीर्क्नङ करब काम्क मंदंतङ. 
\p 
\v 17 बति स्वर्गनल वाय्वल बुदि-गियन वेले पवित्रा आंद. अद बुदि-गियन सांतितुन पेर्मा कींता. अद बोने बतय इंवक सादु आसि मंदंता. अद बुदि-गियन वेह्‍ता तीर केन्जंता अनि दयते सूडंता. अनि अद चोकोट्नङ काम्क कीसेर बेद-बाव तोह्‍वक मंदंता. अद बुदि-गियन सतेमुन पिय्सि ताकंता. 
\v 18 सते-पांदे अनि सांतिते ताक्वलिर अद विजतुन वीच्चि, सत्ना अनि सांतिता पंटतुन कोयंतेर. 
\c 4 
\s बगवंतन करुम वरट 
\p 
\v 1 मिह्‍गा जग्डङ अनि लडेय्क बततुन हिंदल जर्ग्सेर मंतङ? मीवा दिलतगा पुट्वलिक आसन उंदितुन उंदि अर्सि वाय्वा सोन्जिने इव जर्ग्सेर मंतङ. 
\v 2 मिरट आसा कीकिट बति, अद मीकुन पुटो. अद कुटा कुटा गुंता आसतुन साटि माय्नन जकंतिट. जग्डङ अनि लडेय्क कींतिट बति, आसा कीकिट अद मीकुन पुटो. मिरट कोर्ता अद मिह्‍गा मनो. बारितेके बगवंतन मिरट तल्क्विट. 
\v 3 मिरट बगवंतन तल्क्तेके गिरे अद मीकुन पुटो. बारितेके मीवा सुक-बोगुन साटि कर्चि किय्ले करब्ना आसते तल्कंतिट. 
\p 
\v 4 इद दुनियतङ सुक-बोगुन सङा दोस्तन कीतेके, बगवंतन पेर्मा कीतप आयो बति, पीर कीतप आंता इंवल टावा सेले कि बतल? इद दुनियतुर सङा दोस्तन कीका इंवल, बगवंतन पगा-दारल आंतोर. 
\v 5 “बगवंतल मा सम्दिरकुन सीता, अद आत्मते मरट तंवय बक्ति कियना” इन्जेर \w दर्मा-ग्रंत्नगा|दर्मा-ग्रंत\w*, वटि आगमे लिहि कीसि मंता इंतिट कि बतल? 
\v 6 बगवंतल माकुन वेले पेर्मता-दयते सूड्सेर मंतोर. अदेन साटिने दर्मा-ग्रंत्नगा, 
\q1 “बगवंतल गर्वते मंवलिरकुन उल्टा तिरियंतोर. 
\q2 बति कमि-पांदे मंवलिर पोरो पेर्मता-दया तोहंतोर”\x # \xo 4:6 \xt गियंतङ गोस्टिना 3:34\x* 
\m इन्जेर लिहि कीसि मंता. 
\p 
\v 7 अदेन साटि, बगवंतन मुने चुडुर-पान कीसि मंट. सय्तंदुन उल्टा तिरियट. अस्के वोर सय्तन मिह्‍गटल परर आंतोर. 
\v 8 बगवंतन करुम वरट. अस्के बगवंतल मी करुम वांतोर. पापेस्तलिर्निट! मीवङ पापकुन नोरट. बह्‍के मातुर्निट! मीवङ दिलकुन सुदुड-पान कीम्ट. 
\v 9 पापेस्तलिर्निट! विचर्ते अनि दुक्सते मंट. जोर्ते आडट. कव्वडुन बद्लि आड्सेर अनि आनंदुन बद्लि दुक्सते मंट. 
\v 10 पर्बुना नदुडुन मुने मीवा मिरट चुडुर-पान कीसि मंट. अस्के पर्बु मीकुन डगुर-पान सींतोर. 
\v 11 दादलिर-बायिक्निट! मीवा मिरट वोरोन वोरोर बय्मंते राङ्मट. तंवोर सोप्तन राङि सीतेके आयि सेलेके वोन पोरो तस्वा कीतेके आयि, वोर मायनल दर्मता कानुंतुन बय्मन आतोना लेकते वांतोर. मीवा काम सिरिप अद कानुंतुन पिय्सि ताकना. अद कानुन चोकोट्ना सेलेके वायुट्ना इन्जेर तस्वा किय्वल मीकुन हक सेले. 
\v 12 पर्जतुन पोरो नाय्दा तस्वा किय्वल अनि दर्मता कानुंतगा हुकुम्क लिहि कियुस्वल वोरोरे बगवंतल आंदुर. पर्जतुन बचि किय्वल अनि नासेडम किय्वल गिर वोरे आंदुर. ते आजु-बाजुतुर पोरो सिक्सा वाटट इन्जेर वेह्‍ले नीकुन बोर अदिकार सीतोर? 
\s डगुक डगुक गोस्टिङ वेह्‍मट 
\p 
\v 13 केन्जट! “नेंड सेलेते नाडि बत्तेर उंदि चहर्दे सोन्जि, अगा उंदि साल वेरि मंदंतोम. वरट! अगा बेपरि कीसि कोतङ वेले कमय कीकट” इन्जेर वेह्‍वलिर्निट करि कीम्ट. 
\v 14 नाडि बतल जर्गंतयो मीकुन टावा सेले. मीवा जीवतुन बारेते सोन्च कीम्ट. मिरट जुलुक दिसि उंडे जुलुक्ने मयड आसि सोंवल, पोयता दुहरतुन दात्नुर आंदिट. 
\v 15 अहन इंवडुन बद्लि मिरट, “पर्बु जीवते इर्तेके, इद कीकोम अद कीकोम” इन्जेर वेहना. 
\v 16 बति मिरट अहन किय्विट. लांडि-लबड डगुक डगुक गोस्टिङ वेह्‍चेर गल्तिङ कींतिट. 
\v 17 अदेन साटि चोकोट कियना इंवल, टावा मन्जि गिर चोकोट कियोर वोन पाप लागंता. 
\c 5 
\s दनेवंतलिरकुन दम्कि सिय्वल 
\p 
\v 1 ये दनेवंतलिर्निट, केन्जट! मिरट दुक्सते आड्सेर किलियट. बारितेके मीकुन गाचर-गंडल्क वाय्वलिक मंतङ. 
\v 2 मीवा दन-दव्लत कडियंता अनि मीवङ पाङुक वेलुम पियंतङ. 
\v 3 मिह्‍गा मंवल सोने अनि कूरा चिलिम पियंता. अद चिलिम मी पोरो उल्टा गवा वेह्‍चि, मीवङ मेंदोलकुन तड्मित दात डुंडुसंता. इव \w आक्रितङ दिवोस्क्ने|आक्रितङ दिवोस्क\w* गिरे मिरट वेले दन-दव्लत्ना डीग वाड्सेर मंतिट. 
\v 4 केन्जट! मी वहुक्नगा काम किय्वलिर बूय्तलिरकुन, मिरट बूति सिय्वक्ने पसि कीतिट. वूरङ बूतिङ मी पोरो पिरदि कीसेर मंतङ. वूर बूय्तलिरा आड्वल स्वर्ग्ना दलम्नोर पर्बुनङ\f * \fr 5:4 \fq स्वर्ग्ना दलम्नोर पर्बुनङ \ft इत्तेके सक्ति वाले बगवंतल.\f* केवकुन केन्जा वाता. 
\v 5 बोमित पोरो मीकुन पसंद वाता तीर सुक-बोग्ने पिसेर, कोय्वल दिनमुन साटि, मीवङ दिलकुन कोड्युसि तयर कीसेर मंतिट. 
\v 6 मिरट नियत्ने ताक्वलिरकुन सिक्सा वाट्सि, वूरकुन जक्तिट बति, वूर मीकुन मर्ला बड्मकि. 
\s सम्दोतुन वोर्चि मुने दायना 
\p 
\v 7 अदेन साटि दादलिर-बायिक्निट! पर्बु मल्सि वानल वेरि, मिरट वोर्चि चोकोटे सूड्सेर मंट. बहन इत्तेके, वोरोर केतिदारल तंवा बोमितगा वाट्वल चोकोट्ना पंटतुन साटि, बहन सूड्सेर मंदंतोरो दिहंते करि कीम्ट. वोर केतिदारल मोदोडा पिर वासि\f * \fr 5:7 \ft अद जागतगा उर्सन वकत्ने जरसि पिर वांता अनि पंटा कोयन मुने बेय पिर वांता.\f* पंटा पिरंता अगटल्ते बेर्सि, पंटा कोय्ले वानल वेरि वोर्चिकुन चोकोटे सूड्सेर मंदंतोर. 
\v 8 मिरट गिर मंदुन गट कीसि, वोर्चि सूड्सेर मंट. बारितेके पर्बुना मल्सि वाय्वल वकत करुम वासेर मंता. 
\v 9 नावुर दादलिर-बायिक्निट! वोरोन पोरो वोरोर चह्‍डिङ वेह्‍मट. अहन वेह्‍तुरकुन पर्बु सिक्सा वाटंतोर. केन्जट! वोर नाय्दा तस्वा किय्वल अदिकारि वेय्ने वाय्वल मंतोर. 
\p 
\v 10 नावुर दादलिर-बायिक्निट! पर्बुन बारेते वेह्‍तुर \w पर्वक्तलिर|पर्वक्तल\w* तक्लिब्क बोगे मातेर. वूर पर्वक्तलिरा नमुना येच्चि मिरट ताकट. 
\v 11 तक्लिब्क वोर्चि बरोसते ताक्तुरकुन आसिर्वाद येत्तुर इंतट. योबुना वोर्च्वल गुंतुन बारेते केन्चि मंतिट. पर्बु वोन आक्रित बातल इनम सीतोर इंवल मिरट सूड्तिट. पर्बु वेले दया अनि किवुल वाले आंदुर. 
\v 12 नावुर दादलिर-बायिक्निट! सम्दिन तेर मुके बतल इत्तेके, स्वर्ग्ना पोरोडेन आयि, बोमिता पोरोडेन आयि, उंडे दुस्रो बततय पोरोडेन आयि, मिरट वोट वाट्वा. सिरिप बतल मंता अद वेहट. अहन मत्ता तीर वेह्‍तेकेन बगवंतल मीकुन सिक्सा वाटोर. 
\p 
\v 13 मिह्‍गटल बोरे आयि तक्लिब्क्नगा अर्सि मत्तेके, वोर पार्तना कियना. आनंद्ने मत्तोर वोर, बगवंतन पार्तना-विंति कीसेर पाटङ वारना. 
\v 14 मिह्‍गटल बोरे आयि येड्कि-दुक्ने मत्तेके, चर्चितुर पेदोलकुन वोर केयुसना. वूर वासि पर्बुना पोरोडे निय सोक्सि, वोन साटि पार्तना कियना. 
\v 15 अहन बरोसते वूर पार्तना कीतेके, वोर दुकेलल चोकोट आंतोर. पर्बु वोन चोकोट कींतोर. उंदि मोका वोर पाप्क कीसि मत्तेके, वोनङ पापकुन पर्बु मापि कींतोर. 
\v 16 अदेन साटि बवे पाप्क कीसि मन्किट्ते, बोनङ वोह्‍क पाप्क मी नड्डुम मिरट वोपट अनि वोरोन साटि वोरोर पार्तना कीम्ट. इदेन हिंदल, मीवा तबियत चोकोट आंता. नियत्नोना पार्तना वेले सक्तिते मन्जि बचोरो चोकोट किया परंता. 
\p 
\v 17 येलियल मा दात्नोरे सादरन मायनल आंदुर. पिर अर्वा इन्जेर तंवा मंदे पार्तना कीतोर. ते सडे मूंद साल्क वेरि, बोमित पोरो पिर अर्मकि. 
\v 18 अद आता पेजे पिर अरना इन्जेर मर्ला पार्तना कीतोर. अस्के हाबर पिरदुन अरुस्ता अनि बोमि तन्गा उर्स्तङ पंटङ पंडुस्ता. 
\p 
\v 19 नावुर दादलिर-बायिक्निट! मिह्‍गटल बोरे आयि सते सरदुन बह्‍के मातेके, वोन मल्सि सत्नगा तत्तेके इद गोस्टितुन करि कीम्ट. 
\v 20 पापेस्तन पाप्ना सरितल सते सर्दे मलुस्तोर वोर, पापिना आत्मतुन मरंतल तपुसि, बचि कियुस्तोर आंतोर. इदे आय्वा पापिनङ पापकुन बगवंतना केय्दे वोर मापि कियुस्तोर आंतोर. 
